《黄帝四经》


目录
《黄帝四经》1
〈经法〉    2
〈道法〉    2
〈国次〉    2
〈君正〉    3
〈六分〉    3
〈四度〉    4
〈论〉      5
〈亡论〉    5
〈论约〉    6
〈名理〉    6
〈十大经〉  7
〈立命〉    7
〈观〉      7
〈五正〉    7
〈果童〉    8
〈正乱〉    8
〈姓争〉    9
〈雌雄节〉  9
〈兵容〉    9
〈成法〉    10
〈三禁〉    10
〈本伐〉    10
〈前道〉    10
〈行守〉    11
〈顺道〉    11
〈名形〉    11
〈称〉      11
〈道原〉    13


〈经法〉
〈道法〉
　　道生法。法者，引得失以绳，而明曲直者也。故执道者，生法而弗敢犯也，法立而弗
敢废也。故能自引以绳，然后见知天下而不惑矣。
　　虚无形，其寂冥冥，万物之所从生。生有害，曰欲，曰不知足。生必动，动有害，曰
不时，曰时而背。动有事，事有害，曰逆，曰不称，不知所为用。事必有言，言有害，曰
不信，曰不知畏人，曰自诬，曰虚夸，以不足为有余。
　　故同出冥冥，或以死，或以生；或以败，或以成。祸福同道，莫知其所从生。见知之
道，唯虚无有；虚无有，秋毫成之，必有形名；形名立，则黑白之分已。故执道者之观于
天下也，无执也，无处也，无为也，无私也。是故天下有事，无不自为形声号矣。形名已
立，声号已建，则无所逃迹匿正矣。
　　公者明，至明者有功。至正者静，至静者圣。无私者智，至智者为天下稽。称以权衡
，参以天当，天下有事，必有巧验。事如直木，多如仓粟。斗石已具，尺寸已陈，则无所
逃其神。故曰：度量已具，则治而制之矣。绝而复属，亡而复存，孰知其神。死而复生，
以祸为福，孰知其极。反索之无形，故知祸福之所从生。应化之道，平衡而止。轻重不称
，是谓失道。
　　天地有恒常，万民有恒事，贵贱有恒位，畜臣有恒道，使民有恒度。天地之恒常，四
时、晦明、生杀、柔刚。万民之恒事，男农、女工。贵之恒位，贤不肖不相放。畜臣之恒
道，任能毋过其所长。使民之恒度，去私而立公。变恒过度，以奇相御。正奇有立，而名
形弗去。凡事无小大，物自为舍。逆顺死生，物自为名。名形已定，物自为正。
  故唯执道者能上明于天之反，而中达君臣之半，密察于万物之所终始，而弗为主。故能
至素至精，浩弥无形，然后可以为天下正。
〈国次〉
　　国失其次，则社稷大匡。夺而无予，国不遂亡。不尽天极，衰者复昌。诛禁不当，反
受其殃。禁伐当罪当亡，必虚其国，兼之而勿擅，是谓天功。天地无私，四时不息。天地
立，圣人故载。过极失当，天将降殃。人强胜天，慎避勿当。天反胜人，因与俱行。先屈
后伸，必尽天极，而毋擅天功。
　　兼人之国，修其国郭，处其廊庙，听其钟鼓，利其资财，妻其子女，是谓重逆以荒，
国危破亡。
　　故唯圣人能尽天极，能用天当。天地之道，不过三功。功成而不止，身危有殃。
　　故圣人之伐也，兼人之国，堕其城郭，焚其钟鼓，布其资财，散其子女，裂其地土，
以封贤者。是谓天功。功成不废，后不逢殃。
　　毋阳窃，毋阴窃，毋土敝，毋故执，毋党别。阳窃者天夺其光，阴窃者土地荒，土敝
者天加之以兵，人执者流之四方，党别者外内相攻。阳窃者疾，阴窃者饥；土敝者亡地，
人执者失民，党别者乱，此谓五逆。五逆皆成，乱天之经，逆地之纲，变故乱常，擅制更
爽，心欲是行，身危有殃。是谓过极失当。
〈君正〉
　　一年从其俗，二年用其德，三年而民有得。四年而发号令，五年而以刑正，六年而民
畏敬，七年而可以正。一年从其俗，则知民则。二年用其德，则民力。三年无赋敛，则民
不幸。六年民畏敬，则知刑罚。七年而可以正，则胜强敌。
　　俗者，顺民心也。德者，爱勉之也。有得者，发禁弛关市之正也。号令者，连为什伍
，选练贤不肖有别也。以刑正者，罪杀不赦也。畏敬者，民不犯刑罚也。可以正者，民死
节也。
　　若号令发，必厩而上九，壹道同心，上下不□，民无它志，然后可以守战矣。号令发
必行，俗也。男女劝勉，爱也。动之静之，民无不听，时也。受赏无德，受罪无怨，当也
。贵贱有别，贤不肖衰也。衣备不相逾，贵贱等也。国无盗贼，诈伪不生，民无邪心，衣
食足而刑罚必也。以有余守，不可拔也；以不足攻，反自伐也。
　　天有死生之时，国有死生之正。因天之生也以养生，谓之文；因天之杀也以伐死，谓
之武：文武并行，则天下从矣。
　　人之本在地，地之本在宜，宜之生在时，时之用在民，民之用在力，力之用在节。知
地宜，须时而树，节民力以使，则财生，赋敛有度则民富，民富则有佴，有佴则号令成俗
而刑伐不犯，号令成俗而刑伐不犯则守固战胜之道也。
　　法度者，正之至也。而以法度治者，不可乱也。而生法度者，不可乱也。精公无私而
赏罚信，所以治也。
　　省苛事，节赋敛，毋夺民时，治之安。无父之行，不得子之用；无母之德，不能尽民
之力。父母之行备，则天地之德也。三者备，则事得矣。能收天下豪杰骠雄，则守御之备
具矣。审于行文武之道，则天下宾矣。号令合于民心，则民听令；兼爱无私，则民亲上。
〈六分〉
　　观国者观主，观家者观父。能为国则能为主，能为家则能为父。凡观国，有六逆：其
子父，其臣主，虽强大不王。其谋臣在外位者，其国不安，其主不悟，则社稷残。其主失
位则国无本，臣不失处则下有根，国忧而存；主失位则国荒，臣失处则令不行，此之谓颓
国。主暴则生杀不当，臣乱则贤不肖并立，此谓危国。主两则失其明，男女争威，国有乱
兵，此谓亡国。
　　嫡子父，命曰上怫，群臣离志；大臣主，命曰雍塞：在强国削，在中国破，在小国亡
。主失位，臣不失处，命曰外根，将与祸邻：在强国忧，在中国危，在小国削；主失位，
臣失处，命曰无本，上下无根，国将大损：在强破，在中国亡，在小国灭。主暴臣乱，命
曰大荒，外戎内戎，天将降殃：国无大小，有者灭亡。主两，男女分威，命曰大麋，国中
有师：在强国破，在中国亡，在小国灭。
　　凡观国，有六顺：主不失其位则国有本，臣失其处则下无根，国忧而存。主惠臣忠者
，其国安。主主臣臣，上下不□者，其国强。主执度，臣循理者，其国霸昌。主得位臣辐
属者王。
　　六顺六逆乃存亡兴坏之分也。主上执六分以生杀，以赏罚，以必伐。天下太平，正以
明德，参之于天地，而兼覆载而无私也，故王天下。
　　王天下者之道，有天焉，有地焉，有人焉，三者参用之，然后而有天下矣。为人主，
南面而立。臣肃敬，不敢蔽其主。下比顺，不敢蔽其上。万民和辑而乐为其主上用，地广
人众兵强，天下无敌。
　　文德究于轻细，武刃于当罪，王之本也。然而不知王术，不王天下。知王术者，驱骋
驰猎而不禽荒，饮食喜乐而不湎康，玩好趾枚不惑心，俱与天下用兵，费少而有功，战
胜而令行。故福生于内，则国富而民昌。圣人其留，天下其与。不知王术者，驱骋驰猎则
禽荒，饮食喜乐而湎康，玩好趾迷蚧笮模俱与天下用兵，费多而无功，战胜而令不行。
故福失于内，财去而仓廪空虚，与天相逆，则国贫而民荒。至圣之人弗留，天下弗与。如
此而又不能重士而师有道，则国人之国矣。
　　王天下者有玄德，有玄德独知王术，故而天下而天下莫知其所以。王天下者，轻县国
而重士，故国重而身安；贱财而贵有知，故功德而财生；贱身而贵有道，故身贵而令行。
故王天下者，天下则之。霸王积甲士而征不备，诛禁当罪而不私其利，故令天下而莫敢不
听。自此以下，兵战力争，危亡无日，而莫知其所从来。夫言霸王，其无私也，唯王者能
兼覆载天下，物曲成焉。
〈四度〉
　　君臣易位谓之逆，贤不肖并立谓之乱，动静不时谓之逆，生杀不当谓之暴。逆则失本
，乱则失职，逆则失天，暴则失人。失本则损，失职则侵，失天则饥，失人则疾。周迁动
作，天为之稽。天道不远，入与处，出与反。
　　君臣当位谓之静，贤不肖当位谓之正，动静参于天地谓之文，诛禁时当谓之武。静则
安，正则治，文则明，武则强。安则得本，治则得人，明则得天，强则威行。参于天地，
合于民心。文武并立，命之曰上同。
　　审知四度，可以定天下，可安一国。顺治其内，逆用于外，功成而伤。逆治其内，顺
用于外，功成而亡。内外皆逆，是谓重殃，身危为戮，国危破亡。内外皆顺，功成而不废
，后不逢殃。
　　声华实寡者，庸也。顺者，动也。正者，事之根也。执道循理，必从本始，顺为经纪
。禁伐当罪，必中天理。背约则窘，达刑则伤。背逆合当，为若有事，虽无成功，亦无天
殃。
　　毋止生以死，毋御死以生，毋为虚声。声溢于实，是谓灭名。极阳以杀，极阴以生，
是谓逆阴阳之命。极阳杀于外，极阴生于内。已逆阴阳，又逆其位，大则国亡，小则身受
其殃。故因阳伐死，因阴建生。当者有数，极而反，盛而衰：天地之道也，人之理也。逆
顺同道而异理，审知逆顺，是谓道纪。以强下弱，何国不克；以贵下贱，何人不得；以贤
下不肖，何事不治。
　　规之内曰圆，矩之内曰方，悬之下曰正，水之上曰平；尺寸之度曰大小短长，权衡之
称曰轻重不爽，斗石之量曰少多有数，绳墨之立曰曲直有度。八度者，用之稽也。日月星
辰之期，四时之度，动静之立，外内之处，天之稽也。高下不蔽其形，美恶不匿其情，地
之稽也。君臣不失其位，士不失其处，任能毋过其所长，去私而立公，人之稽也。美恶有
名，逆顺有形，情伪有实，王公执之以为天下正。
　　因天时，伐天悔，谓之武。武刃而以文随其后，则有成功矣，用二文一武者王。其主
道，离人理，处狂惑之位处而不悟，身必有戮。柔弱者无罪而几，不及而，是谓柔弱。
刚正而强者临罪而不究。名功相抱，是故长久。名功不相抱，名进实退，是谓失道，其卒
必有身咎。黄金珠玉藏积，怨之本也。女乐玩好燔材，乱之基也。守怨之本，养乱之基，
虽有圣人，不能为谋。
〈论〉
　　人主者，天地之稽也，号令之所出也，司民之命也。不天天则失其神，不重地则失其
根，不顺四时之度而民疾。不处外内之位，不应动静之化，则事窘于内而举窘于外。八正
皆失，与天地离。天天则得其神，重地则得其根。顺四时之度而民不有疾。处外内之位，
应动静之化，则事得于内而举得于外。八正不失，则与天地总矣。
　　天执一，明三，定二，建八正，行七法，然后施于四极，而四极之中无不听命矣。T
行喙息，扇飞蠕动，无不宁其心，而安其性，故而不失其常者，天之一也。天执一以明三
，日信出信入，南北有极，度之稽也。月信生信死，进退有长，数之稽也。列星有数，而
不失其行，信之稽也。天明三以定二，则壹晦壹明，壹阴壹阳，壹短壹长。天定二以建八
正，则四时有度，动静有立，而外内有处。
　　天建八正以行七法：明以正者，天之道也；适者，天度也；信者，天之期也；极而反
者，天之性也；必者，天之命也；顺正者，天之稽也；有常者，天之所以为物命也：此之
谓七法。七法各当其名，谓之物。物个合于道者，谓之理。理之所在，谓之顺。物有不合
于道者，谓之失理。失理之所在，谓之逆。逆顺各有命也，则存亡兴坏可知也。
　　琼森威，威生惠，惠生正，正生静。静则平，平则宁，宁则素，素则精，精则神。至
神之极，见知不惑。帝王者，执此道也。是以守天地之极，与天俱见，尽施于四极之中，
执六柄以令天下，审三名以为万事稽，察逆顺以观于霸王危亡之理，知虚实动静之所为，
达于名实相应，尽知情伪而不惑，然后帝王之道成。
　　六柄：一曰观，二曰论，三曰动，四曰专，五曰变，六曰化。观则知死生之国，论则
知存亡兴坏之所在，动则能破强兴弱，专则不失是非之分，变则伐死养生，化则能明德除
害。六柄备则王矣。三名：一曰正名立而偃，二曰倚名法而乱，三曰无名而强主灭：三名
察则事有应矣。
　　动静不时，种树失地之宜，则天地之道逆矣。臣不亲其主，下不亲其上，百族不亲其
事，则内理逆矣。逆之所在，谓之死国，死国伐之。反此之谓顺，顺之所在，谓之生国，
生国养之。逆顺有理，则情伪密矣。实者示人虚，不足者示人有余。以其有事，起之则天
下听；以其无事，安之则天下静。名实相应则定，名实不相应则争。名自命也，物自正也
，事之定也。三名察则尽知情伪而不惑矣。有国将昌，当罪先亡。
〈亡论〉
　　凡犯禁绝理，天诛必至。一国而服六危者，灭；一国而服三不辜者，死；废令者，亡
；一国而服三壅者，亡地更君；一国之君而服三凶者，祸反自及也。上溢者死，下溢者刑
。德薄而功厚者隳，名禁而不匡者死。抹利，襦传，达刑，为乱首，为怨媒：此五者，祸
皆反自及也。
　　守国而恃其地险者削，用国而恃其强者弱。兴兵失理，所伐不当，天降二殃。逆节不
成，是谓得天；逆节果成，天将不盈其命而重其刑。赢极必静，动举必正。赢极而不静，
是谓失天；动举而不正，是谓后命。大杀服民，戮降人，刑无罪，祸皆反自及也。所伐当
罪，其福五之；所伐不当，其祸十之。
　　国受兵而不知固守，下邪恒以地界为私者保。救人而弗能存，反为祸门，是谓危根。
声华实寡，危国亡土。夏起大土功，命曰绝理。犯禁绝理，天诛必至。六危：一曰嫡子父
，二曰大臣主，三曰谋臣外其志，四曰听诸侯之废置，五曰左右比周以壅塞，六曰父兄党
以拂。六危不胜，祸及于身。三不辜：一曰妄杀贤，二曰杀服民，三曰刑无罪：此三不辜
。
　　三壅：内位胜谓之塞，外位胜谓之拂；外内皆胜则君孤直。以此有国，守不固，战不
克。此谓一壅。从中令外谓之惑，从外令中谓之贼。外内遂争，则危都国：此谓二壅。一
人擅主，命曰蔽光。从中外周，此谓重壅。外内为一，国乃更。此谓三壅。三凶：一曰好
凶器，二曰行逆德，三曰纵心欲：此谓三凶。
　　昧天下之利，受天下之患；昧一国之利者，受一国之祸。约而背之，谓之襦传。伐当
罪，见利而反，谓之达刑。上杀父兄，下走子弟，谓之乱首。外约不信，谓之怨媒。有国
将亡，当罪复昌。
〈论约〉
　　始于文而卒于武，天地之道也；四时有度，天地之理也；日月星辰有数，天地之纪也
。三时成功，一时刑杀，天地之道也；四时而定，不爽不忒，常有法式，天地之理也；一
立一废，一生一杀，四时代正，终而复始，人事之理也。
　　逆顺是守，功溢于天，故有死刑。功不及天，退而无名；功合于天，名乃大成。人事
之理也。顺则生，理则成，逆则死，失则无名。背天之道，国乃无主。无主之国，逆顺相
攻。伐本隳功，乱生国亡。为若得天、亡地、更君；不循天常，不节民力，周迁而无功。
养死伐生，命曰逆成。不有人戮，必有天刑。逆节始生，慎毋戡正，彼且自抵其刑。
　　故执道者之观于天下也，必审观事之所始起，审其形名。形名已定，逆顺有位，死生
有分，存亡兴坏有处，然后参之于天地之恒道，乃定祸福死生存亡兴坏之所在。是故万举
不失理，论天下无遗策。故能立天子，置三公，而天下化之：之谓有道。
〈名理〉
　　道者，神明之原也。神明者，处于度之内而见于度之外者也。处于度之内者，不言而
信；见于度之外者，言而不可易也。处于度之内者，静而不可移也；见于度之外者，动而
不可化也。静而不移，动而不化，故曰神。神明者，见知之稽也。
　　有物始生，建于地而溢于天，莫见其形，大盈终天地之间而莫知其名。莫能见知，故
有逆成；物乃下生，故有逆刑，祸及其身。养其所以死，伐其所以生。伐其本而离其亲，
伐其与而败其根。后必乱而卒于无名。
　　如燔如y，事之反也；如遥如骄，生之反也。凡物群财，超长非恒者，其死必应之。
三者皆动于度之外，而欲成功者也，功必不成，祸必反自及也。以刚为柔者活，以柔为刚
者伐。重柔者吉，重刚者灭。诺者言之符也，已者言之绝也。已诺不信，则知大惑矣。已
诺必信，则处于度之内也。
　　天下有事，必审其名。名理者，循名究理之所之，是必为福，非必为灾。是非有分，
以法断之；虚静谨听，以法为符。审察名理终始，是谓究理。唯公无私，见知不惑，乃知
奋起。故执道者之观于天下也，见正道循理，能与曲直，能与终始。故能循名究理。形名
出声，声实调和。祸灾废立，如影之随形，如响之随声，如衡之不藏重与轻。故唯执道者
能虚静公正，乃见正道，乃得名理之诚。
　　乱积于内而称失于外者伐，亡形成于内而举失于外者灭，逆则上溢而不知止者亡。国
举袭虚，其事若不成，是谓得天；其若果成，身必无名。重逆以荒，守道是行，国危有殃
。两逆相攻，交相为殃，国皆危亡。
〈十大经〉
〈立命〉
　　昔者黄宗，质始好信，作自为象，方四面，傅一心，四达自中，前参后参，左参右参
，践位履参，是以能为天下宗。吾受命于天，定位于地，成名于人。唯余一人德乃配天，
乃立王、三公，立国置君、三卿。数日、历月、计岁，以当日月之行。吾允地广裕，类天
大明。
　　吾畏天、爱地、亲民，立无命，执虚信。吾爱民而民不亡，吾爱地而地不荒，吾受民
而民不死。吾位不失。吾苟能亲亲而兴贤，吾不遗亦至矣。
〈观〉
　　黄帝令力黑浸行伏匿，周流四国，以观无恒，善之法则，力黑视象，见黑则黑，见白
则白。地之所德则善，天之所刑则恶。人视则镜：人静则静，人作则作。力黑已布制建极
，而正之。力黑曰：天地已成而民生，逆顺无纪，德虐之刑，静作之时，先后之名，以为
天下正。因而勒之，为之若何？
　　黄帝曰：群群□□，窈窈冥冥，为一铩Ｎ藁尬廾鳎未有阴阳。阴阳未定，吾未有以
名。今始判为两，分为阴阳，离为四时，刚柔相成，万物乃生，德虐之行，因以为常。其
明者以为法，而微道是行。行法循道，是为牝牡。牝牡相求，会刚与柔。柔刚相成，牝牡
若形。下会于地，上会于天。得天之微，若时者时而恒者恒，地因而养之；恃地气之发也
，乃梦者梦而兹者兹，天因而成之。弗因则不成，弗养则不生。夫民之生也，规规生食与
继。不会不继，无与守地；不食不人，无与守天。
　　是故赢阴布德，重阳长，昼气开民功者，所以食之也；宿阳修刑，童阴长，夜气闭地
绳者，所以继之也。不靡不黑，而正之以刑与德。春夏为德，秋冬为刑。先得后刑以养生
。姓生已定，而敌者生争，不谌不定。凡谌之极，在刑与德。刑德皇皇，日月相望，以明
其当，而盈屈无匡。
夫是故使民毋人执，举事毋阳察，力地无阴敝。阴敝者土荒，阳察者夺光，人执者
兵。是故为人主者，时适三乐，毋乱民功，毋逆天时。然则五谷溜熟，民乃蕃滋。君臣上
下，交得其志。天因而成之。夫并时以养民功，先德后刑，顺于天。其时赢而事屈，阴节
复次，地尤复收。正名修刑，蛰虫不出，雪霜复清，孟谷乃萧，此灾乃生，如此者举事将
不成。其时屈而事赢，阳节复次，地尤不收。正名施刑，蛰虫发声，草苴复荣，已阳而又
阳，重时而无光，如此者举事将不行。
　　天道已既，地物乃备。散流乡成，圣人之事。圣人不巧，时反是守。优未爱民，与天
同道。圣人正以待之，静以须人。不达天刑，不襦不传。当天时，与之皆断；当断不断，
反受其乱。
〈五正〉
　　黄帝问阉冉曰：吾欲布施五正，焉止焉始？对曰：始在于身，中有正度，后及外人。
外内交接，乃正于事之所成。黄帝曰：吾既正既静，吾国家愈不定。若何？对曰：后中实
而外正，何患不定？左执规，右执矩，何患天下？男女毕，何患于国？五正既布，以司
五明。左右执规，以待逆兵。
　　黄帝曰：吾身未自知，若何？对曰：后身未自知，乃深伏于渊，以求内刑。内刑已得
，后乃自知屈其身。黄帝曰：吾欲屈吾身，屈吾身若何？对曰：道同者，其事同；道异者
，其事异。今天下大争，时至矣，后能慎勿争乎？黄帝曰：勿争若何？对曰：怒者血气也
，争者脂肤也。怒若不发，浸廪是为痈疽。后能去四者，枯骨何能争矣。黄帝于是辞其国
大夫，上于博望之山，谈卧三年以自求也。战哉，阉冉乃上起黄帝曰：可矣。夫作争者凶
，不争者亦无成功。何不可矣？
　　黄帝于是出其锵钺，奋其戎兵，身提鼓，以遇蚩尤，因而擒之。帝箸之盟，盟曰：
反义逆时，其刑视蚩尤。反义背宗，其法死亡以穷。
〈果童〉
　　黄帝问四辅曰：唯余一人，兼有天下。今余欲畜而正之，均而平之，为之若何？果童
对曰：不险则不可平，不谌则不可正。观天于上，视地于下，而稽之男女。夫天有恒干，
地有恒常。合此干常，是晦有明，有阴有阳。夫地有山有泽，有黑有白，有美有恶。地俗
德以静，而天正名以作。静作相养，德虐相成。两若有名，相与则成。阴阳备物，化变乃
生。
　　有任一则重，任百而轻。人有其中，物有其形，因之若成。黄帝曰：夫民仰天而生，
恃地而食，以天为父，以地为母。今余欲畜而正之，均而平之，谁适由始？对曰：险若得
平，谌若得正，贵贱必谌，贫富有等。前世法之，后世既陨，由果童始。果童于是衣褐而
穿，负而峦，营行乞食，周流四国，以示贫贱之极。
〈正乱〉
　　力黑问于太山之稽曰：蚩尤□□□骄溢阴谋，阴谋□□□□□□□□□□高阳，为之
若何？太山之稽曰：子勿患也。夫天行正信，日月不处。启然不怠，以临天下。民生有极
，以欲涅洫即失。丰而为杀，加而为既，予之为害，致而为费，缓而为哀。忧桐而君之，
收而为之咎；累而高之，踣而弗救也。将令之死而不得悔。子勿患也。
　　力黑曰：战数盈六十而高阳未夫。涅溢早服，名曰天佑。天佑而弗戒，天地一也。为
之若何？太山之稽曰：子勿言佑，交为之备。吾将因其事，盈其寺，拊其力，而投之殆。
子勿言也。上人正一，下人静之；正以待天，静以须人。天地立名，万勿自生，以随天刑
。天刑不偾，逆顺有类。勿惊勿戒，其逆事乃始。吾将遂是其逆而戮其身，更置六直而合
以信。事成勿发，胥备自生。我将观其往事之卒而朵焉，待其来事之遂而私焉。壹朵壹禾
，此天地之奇也。以其民作而自戏也，吾或使之自靡也。
　　战盈哉，太山之稽曰：可矣。于是出其锵钺，奋其戎兵。黄帝身遇蚩尤，因而擒之。
剥其皮革以为干侯，使人射之，多中者赏。其发而建之天，名约蚩尤之旌。充其胃以为鞠
，使人执之，多中者赏。腐其骨肉，投之若醢，使天下□之。
　　上帝以禁。帝曰：毋乏吾禁，毋留吾醢，毋乱吾民，毋绝吾道。乏禁，留醢，乱民，
绝道，反义逆时，非而行之，过极失当，擅制更爽，心欲是行，其上帝未先而擅兴兵，视
蚩尤共工。屈其脊，使甘其俞，悫为地楹。帝曰：谨守吾正名，毋失吾恒刑，以示后人。
〈姓争〉
　　高阳问力黑曰：天地已成，黔首乃生。莫循天德，谋相覆倾。吾甚患之，为之若何？
力黑对曰：勿忧勿患，天制固然。天地已定，T蛲毕争。作争者凶，不争亦毋以成功。顺
天者昌，逆天者亡。毋逆天道，则不失所守。天地已成，黔首乃生。胜生已定，敌者生争
，不谌不定。凡谌之极，在刑与德。
　　刑德皇皇，日月相望，以明其当。望失其当，环视其殃。天德皇皇，非刑不行；缪缪
天刑，非德必倾。刑德相养，逆顺若成。刑晦而德明，刑阴而德阳，刑微而德彰。其明者
以为法，而微道是行。
　　明明至微，时反以为几。天道环周，于人反为之客。争作得时，天地与之。争不衰，
时静不静，国家不定。可作不作，天稽环周，人反为之客。静作得时，天地与之；静作失
时，天地夺之。
　　夫天地之道，寒涅燥湿，不能并立。刚柔阴阳，固不两行。两相养，时相成。居则有
法，动作循名，其事若易成。若夫人事则无常，过极失当，变故易常；德则无有，措刑不
当。居则无法，动作爽名，是以戮受其刑。
〈雌雄节〉
　　皇后历吉凶之常，以辨雌雄之节，乃分祸福之向。宪傲骄倨，是谓雄节；委燮恭俭，
是谓雌节。夫雄节者，盈之徒也。雌节者，兼之徒也。夫雄节以得，乃不为福；雌节以亡
，必将有赏。夫雄节而数得，是谓积殃；凶忧重至，几于死亡。雌节而数亡，是谓积德，
慎戒毋法，大禄将极。
　　凡彼祸难也，先者恒凶，后者恒吉。先而不凶者，恒备雌节存也。后而不吉者，是恒
备雄节存也。先亦不凶，后亦不凶，是恒备雌节存也。先亦吉，后亦不吉，是恒备雄节存
也。
　　凡人好用雄节，是谓妨生。大人则毁，小人则亡。以守不宁，以作事不成。以求不得
，以战不克。厥身不寿，子孙不殖。是谓凶节，是谓散德。凡人好用雌节，是谓承禄。富
者则昌，贫者则谷。以守则宁，以作事则成。以求则得，以战则克。厥身则寿，子孙则殖
。是谓吉节，是谓□德。故德积者昌，殃积者亡。观其所积，乃知祸福之向。
〈兵容〉
　　兵不刑天，兵不可动；不法地，兵不可措；不法人，兵不可成。参于天地，稽之圣人
。人自生之，天地刑之，圣人因而成之。圣人之功，时为之庸，因时秉宜，兵必有成功。
圣人不达刑，不襦传。因天时，与之皆断；当断不断，反受其乱。
　　天固有夺有予，有祥福至者也而弗受，反随以殃。三遂绝从，兵无成功。三遂绝从，
兵有成功者，不飨其功，环受其殃。国家有幸，当者受殃；国家无幸，有延其命。阳
阳，因民之力，逆天之极，又重有功，其国家以危，社稷以匡，事无成功，庆且不飨其功
。此天之道也。
〈成法〉
　　黄帝问力黑：唯余一人，兼有天下，滑民将生，年辩用知，不可法组，吾恐或用之以
乱天下。请问天下有成法可以正民者？力黑曰：然。昔天地既成，正若有名，合若有形。
乃以守一名。上淦之天，下施之四海。吾闻天下成法，故曰不多，一言而止。循名复一，
民无乱纪。
　　黄地曰：请问天下猷有一？力黑曰：然。昔者皇天使冯下道一言而止。五帝用之，
以[天地，以揆四海，以坏下民，以正一世之士。夫是故谗民皆退，贤人咸起，五邪乃逃
，年辩乃止，循名复一，民无乱纪。
　　黄帝曰：一者，一而已乎？其亦有长乎？力黑曰：一者，道其本也，胡为而无长？凡
有所失，莫能守一。一之解，察于天地；一之理，施于四海。何以知一之至，远近之稽？
夫唯一不失，一以驺化，少以知多。夫达望四海，困极上下，四向相抱，各以其道。夫百
言有本，千言有要，万言有总。万物之多，皆阅一空。夫非正人也，孰能治此？罢必正人
也，乃能操正以正奇，握一以知多，除民之所害，而持民之所宜。抱凡守一，与天地同极
，乃可以知天地之祸福。
〈三禁〉
　　行非恒者，天禁之；爽事，地禁之；失令者，君禁之。三者既修，国家几矣。地之禁
，不堕高，不增下；毋服川，毋逆土；毋逆土功，毋壅民明。
　　进不氐，立不让，径遂凌节，是谓大凶。人道刚柔，刚不足以，柔不足恃。刚强而虎
质者丘，康沉而流湎者亡；宪古章物不实者死，专利及削浴以大居者虚。
　　天道寿寿，播于下土，施于九州岛。是故王公慎令，民知所由。天有恒日，民自则之。
爽则损命，环自服之。天之道也。
〈本伐〉
　　诸库藏兵之国，皆有兵道。世兵道三：有为利者，有为义者，有行忿者。所谓为利者
，见生民有饥，国家不暇，上下不当，举兵而裁之，唯无大利，亦无大害焉。
　　所谓为义者，伐乱禁暴，起贤废不肖，所谓义也。义者，众之所死也。是故以国攻天
下，万乘之主兼希不自此始，鲜能终之；非心之恒也，穷而反矣。
　　所谓行忿者，心虽忿，不能徒怒，怒必有为也。成功而无以求也，即兼始逆矣，非道
也。
　　道之行也，由不得已。由不得已，则无穷。故丐者，摭者也；禁者，使者也：是以方
行不留。
〈前道〉
　　圣人举事也，合于天地，顺于民，祥于鬼神，使民同利，万夫赖之，所谓义也。身载
于前，主上用之，长利国家社稷，世利万夫百姓。天下名轩执国士于是虚。壹言而利之者
，士也；壹言而利国者，国士也。是故君子卑身以从道，知以辩之，强以行之，责道以并
世，柔身以待时。王公若知之，国家之幸也。
　　国大人众，强国也。若身载于后，主上不用之，则利国家社稷、万夫百姓。王公而不
知之，乃国家之不幸也。故王者不以幸治国，治国固有前道：上知天时，下知地利，中知
人事。善阴阳□□□□□□□□□□□□□□□□□□□□□，名正者治，名奇者乱。正
名不奇，奇名不立。正道不殆，可后可始。乃可小夫，乃可国家。小夫得之以成，国家得
之以宁。小国得之以守其野，大国得之以并兼天下。
　　道有原而无端，用者实，弗用者空。合之而涅于美，循之而有常。古之贤者，道是之
行。知此道，地且天，鬼且人。以居军其军强，以居国其国昌。古之贤者，道是之行。
〈行守〉
　　天有恒干，地有恒常，与民共事，与神同光。骄洫好争，阴谋不祥，刑于雄节，危于
死亡。夺之而无予，其国乃不遂亡。近则将之，远则行之。逆节萌生，其谁肯当之。天恶
高，地恶广，人恶苛。高而不已，天将阙上；广而不已，地将绝之；苛而不已，人将杀之
。
　　有人将来，唯目瞻之。言之壹，行之壹，得而勿失。言之采，行之，得而勿以。是
故言者心之符也，色者心之华也，气者心之浮也。有一言，无一行，谓之诬。故言寺首，
行志卒。直木伐，直人杀。无形无名，先天地生，至今未成。
〈顺道〉
　　黄帝问力黑曰：大庭氏之有天下也，不辨阴阳，不数日月，不志四时，而天开以时，
地成以财。其为之若何？力黑曰：大庭之有天下也，安徐正静，柔节先定。委燮恭俭，卑
约主柔，常后而不先。体正信以仁，慈惠以爱人，端正勇，弗敢以先人。
　　中情不流，执一毋求。刑于女节，所生乃柔。故安静正德，好德不争。立于不敢，行
于不能。战示不敢，明示不能。守弱节而坚之，胥雄节之穷而因之。若此者其民劳不K，
饥不怠，死不怨。
　　不旷其众，不为兵邾，不为乱首，不为怨媒，不阴谋，不擅断疑，不谋削人之野，不
谋劫人之宇。慎案其众，以随天地之从。不擅作事，以待逆节所穷。
　　见地夺力，天逆其时，因而饰之，事环克之。若此者，战胜不报，取地不反，战胜于
外，福生于内，用力甚少，名声章名，顺之至也。
〈名形〉
　　欲知得失情，必审名察形。形恒自定，是我愈静；事恒自施，是我无为。静翳不动，
来自至，去自往。能一乎？能止乎？能毋有己，能自择而尊理乎？葆也，屯也，其如莫存
。万物群至，我无不能应。我不藏故，不挟陈。向者已去，至者乃新。新故不，我有所
周。
〈称〉
　　道无始而有应。其未来也，无之；其已来，如之。有物将来，其形先之。建以其形，
名以其名。其言谓何？环□伤威，弛欲伤法，无随伤道。数举三者，有身弗能保，何国能
守？
　　奇从奇，正从正。奇与正，恒不同廷。凡变之道，非益而损，非进而退：首变者凶。
有仪而仪则不过，恃表而望则不惑，案法而治则不乱。圣人不为始，不专己；不豫谋，不
弃时；不为得，不辞福。因天之则。失其天者死，欺其主者死，翟其上者危。心之所欲则
志归之，志之所欲则力归之。故巢居者察风，穴处者知雨；忧存故也。忧之则□，安之则
久；弗能令者弗能有。
　　帝者臣，名臣，其实师也；王者臣，名臣，其实友也；霸者臣，名臣也，实宾也；危
者臣，名臣也，其实庸也；亡者臣，名臣也，其实虏也。自光者人绝之，骄溢人者其生危
、其死辱翳。居不犯凶，困不择时。不受禄者，天子弗臣也；禄泊者，弗与犯难。故以人
之自为，不以人之为我也。不仕于盛盈之国，不嫁子于盛盈之家，不友骄倨慢易之人。
　　圣人不执偃兵，不执用兵；兵者不得已而行。知天之所始，察地之理，圣人麋论天地
之纪，广乎独见，卓乎独知，□乎独□，□乎独在。天子地方千里，诸侯百里，所以朕合
之也。故立天子者，不使诸侯疑焉；立正嫡者，不使庶孽疑焉；立正妻者，不使婢妾疑焉
：疑则相伤，杂则相方。
　　时若可行，亟应勿言；时若未可，涂其门，毋见其端。天制寒暑，地制高下，人制取
予。取予当，立为圣王；取予不当，流之死亡。天有环刑，反受其殃。世恒不可择法而用
我，用我不可，是以生祸。有国存，天下弗能亡也；有国将亡，天下弗能存也。时极未至
，而隐于德；既得其极，远其德，浅致以力；既成其功，环复其从，人莫能殆。诸侯不报
仇，不修耻，唯义所在。
　　隐忌妒妹贼妾，如此者，下其等而远其身；不下其等不远其身，祸乃将起。内事不和
，不得言外；细事不察，不得言大。利不兼，赏不倍；戴角者无上齿。提正名以伐，得所
欲而止。实谷不华，至言不饰，至乐不笑。华之属，必有实，实中必有核，核中必有意。
天地之道，有左有右，有牝有牡。诰诰作事，毋从我终始。雷以为车，隆隆以为马。行而
行，处而处。因地以为资，因民以为师；弗因无神也。
　　宫室过度，上帝所恶；为者弗居，唯居必路。减衣衿，薄棺椁，禁也。疾役可发泽，
禁也。草丛可浅林，禁也。聚宫室堕高增下，禁也；大水至而可也。毋先天成，毋非时而
荣则不果。日为明，月为晦；昏而休，明而起。毋失天极，究数而止。强则令，弱则听，
敌者循绳而争。行憎而索爱，父弗得子；行侮而索敬，君弗得臣。有宗将兴，如伐于川；
有宗将坏，如伐于山。贞良而亡，先人余殃；商阙而栝，先人之连。埤而正者增，高而倚
者崩。
　　山有木，其实屯屯。虎狼为猛可M，昆弟相居，不能相顺。同则不肯，离则不能，伤
国之神。神胡不来，胡不来相教顺弟兄兹；昆弟之亲，尚可易哉。天下有三死：忿不量力
，死；嗜欲无穷，死；寡不避众，死。毋藉贼兵，毋裹盗粮。藉贼兵，裹盗粮；短者长，
弱者强；赢缩变化，后将反施。弗同而同，举而为同；弗异而异，举而为异；弗为而自成
，因而建事。
　　阳亲而阴恶，谓外其肤而内其□。不有内乱，必有外客。肤既为肤，□既为□；内乱
不至，外客乃却。得焉者不受其赐，亡焉者不怨大。夫天有明而不忧民之晦也，百姓辟其
户牖而各取昭焉；天无事焉。地有财而不忧民之贫也，百姓斩木刈薪而各取富焉；地亦无
事焉。诸侯有乱，正乱者失其理，乱国反行焉；其时未能也，至其子孙必行焉。故曰：制
人而失其理，反制焉。
　　生人有居，死人有墓。令不得与死者从事。惑而极反，失道不远。臣有两位者，其国
必危；国若不危，君臾存也。失君必危，失君不危者，臣故佐也。子有两位者，家必乱；
家若不乱，亲臾存也。失亲必危，失亲不乱，子故佐也。不用辅佐之助，不听圣慧之虑，
而恃其城郭之固，怙其勇力之御，是谓身薄；身薄则殆，以守不固，以战不克。两虎相争
，驽犬制其余。
　　善为国者，太上无刑，其次正法，其下斗果讼果，太上不斗不讼不果。夫太上争于化
，其次争于明，其下救患祸。寒时而独暑，暑时而独寒，其生危，以其逆也。敬胜怠，敢
胜疑。亡国之祸□□□□□□□□□□□□□□□□□□□□□□□□□□□□□□□□
□□□□□□□□□□□不信其是而信其可也，不可矣；而不信其非而不信其可也，可矣
。□□□□□□□□□□□□□□□□□□□□□□□□□□□□□□□□□□□□□□
。故观治以知乱，观前以知反。故圣人观今之曲直，审其名，以称断之。积者积而居，胥
时而用。观主树以知与治，合积化以知时；以明奇正贵贱存亡。
　　凡论必以阴阳大义。天阳地阴，春阳秋阴，夏阳冬阴，昼阳夜阴。大国阳小国阴，重
国阳轻国阴。有事阳而无事阴，伸者阳而屈者阴。主阳臣阴，上阳下阴，男阳女阴，父阳
子阴，兄阳弟阴，长阳少阴，贵阳贱阴，达阳穷阴。娶妇生子妇，有丧阴。制人者阳，制
于人者阴。客阳主人阴。师阳役阴。言阳默阴。予阳受阴。诸阳者法天，天贵正；过正曰
诡，极则常际乃反。诸阴者法地，地德安徐正静，柔节先定，善予不争。此地之度而雌之
节也。
〈道原〉
　　恒无之初，同大虚。虚同为一，恒一而止。湿湿梦梦，未有明悔。神微周盈，精静
不熙。故未有以，万物莫以。故无有形，大无名。天弗能覆，地弗能载。小以成小，大
以成大，盈四海之内，又包其外。在阴腐，在阳不焦。一度不变，能适T蛲。鸟得而飞，
鱼得而游，兽得而走；万物得之以生，百事得之以成。人皆以之，莫知其名。人皆用之，
莫见其形。
　　一者，其号也，虚其舍也，无为其素也，和其用也。是故上道高而不可察也，深而不
可测也。显明弗能为名，广大弗能为形。独立不偶，万物莫之能令。天地阴阳，四时日月
，星辰云气，T行蛲动，戴根之徒，皆取生，道弗为益少；皆反焉，道弗为益。坚强而不
剩柔弱而不可化。精微之所不能至，稽极之所不能过。
　　故唯圣人能察无形，能听无声。知虚之实，后能大虚；乃通天地之精，通同而无间，
周袭而不盈。服此道者，是谓能精。明者固能察极，知人之所不能知，服人之所不能得。
是谓察稽知极。圣王用此，天下服。
　　无好无恶，上用而民不迷惑。上虚下静而道得其正。信能无欲，可为民命；信无事，
则万物周遍：分之以其分，而万民不争；授之以其名，而万物自定。不为治劝，不为乱解
。广大，弗务及也；深微，弗索得也。夫为一而不化：得道之本，握少以知多；得事之要
，操正以正畸。前知太古，后精明。抱道执度，天下可一也。观之太古，周其所以。索之
未无，得之所以。
